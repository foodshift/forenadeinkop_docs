---
title: Leverantör producent
---

Maten är såklart väldigt central i matkooperativen. Många kooperativ har en blandning av inköp från grossister och direkt från matproducenter. Flera har även medlemmar som är med och producerar mat till kooperativet.

## I praktiken

Många matkooperativ baserar sitt utbud på de ekologiska större grossisterna som Biofoods, Biodynamiska Produkter eller Kung Markatta. Dessa grossister har sortimentslistor och det är ofta några personer i föreningarna som går igenom listorna och skickar efter beställningar. I vissa föreningar går alla medlemmarna igenom listorna för att välja precis det de vill ha och så gör man en beställning som täcker allas önskemål och de varorna delas upp direkt när de levereras.

Om man beställer mat över en viss summa från de större grossisterna så får man leveranserna direkt till dörren utan fraktkostnad. Varorna kommer då ofta levererade på pall.

Inköp från lokala producenter har en större variation på mönster kring hur det kan gå till. Olika former av leveranssätt, svinn-upplägg och beställningssätt finns.

### Överenskommelser, Leveranser & Svinn

Med större grossister är som sagt överenskommelserna ganska enkla, man registrerar sig som organisation och gör beställningar som levereras och samtidigt faktureras (ofta med 15 eller 30 dagars faktura period).

I samarbete med lokala producenter så är överenskommelserna ofta mer baserade på de olika rådande omständigheterna just i de relationerna.

Leveranser sker ibland genom att producenterna kommer med sina produkter direkt till kooperativet och fyller på i skåpen själva, ibland är det medlemmar som åker inom producenterna på andra ärenden och plockar upp produkter till kooperativen. I vissa fall så samarbetar också fler producenter och turas om att vara den som hämtar flera producenters varor och kör in till kooperativet. Hos några kooperativ så har producenterna egna nycklar till lokalerna så att de själva kan komma och leverera varor på tider som passar dem.

Hanterande av svinn, det vill säga osålda produkter, är en annan aspekt som ofta ser olika ut beroende på omständigheter och relationer. Produkter som har god hållbarhet (tex torkade produkter eller sylter) är ganska oproblematiska medan när det kommer till saker som färska grönsaker eller bröd så behöver man komma överens om vem som ska stå för svinnet. I vissa fall så tar producenten tillbaka varor som inte har sålts eller blivit dåliga och föreningarna betalar ingenting för dem (risk för producenten), i andra fall så är det föreningen som tar den risken och köper in alla produkterna från producenterna direkt. Det finns också blandningar av dessa där risken delas.

Överenskommelser skrivs med fördel ner och dokumenteras tillgängligt så att båda parter vet vad det är som gäller, speciellt ifall det kommer in nya personer som inte var med när samarbetet startade.

### Medlemmar som producenter

På flera ställen så levererar även medlemmar produkter till föreningarna som de är med i. Det kan handla om personer som gör sylt en gång om året, vild skörd, honung eller andra mindre hobbyverksamheter. Men det finns ju också möjligheter för producenter att vara medlemmar i en förening som en juridisk person, så att det blir en blandning av producentdrivna och konsumentdrivna kooperativ.

Man kan i sådana fall ta fram speciella avtal (med till exempel annorlunda marginaler) för de producenter om också är medlemmar i föreningen jämfört med de leverantörer som inte är det.

## Exempel

### Kooperativet nässlan

> Våra huvudsakliga leverantörer är Biofood och Midsona/Kung Markatta. Sedan har vi en rad mindre leverantörer, de flesta lokala. Lokala producenter känner vi ofta personligen. Vi prioriterar alltid lokala producenter före andra, men här finns alltför få lokala producenter. Medlemmar kan sälja egna produkter genom föreningen och betalar då en liten provision till föreningen som är 10 procent på omsättningen.

### Ekoskafferiet i Stjärnsund

> Våra stora leverantörer är Biofood, Midsona, Biodynamiska produkter samt några lokala leverantörer. Medlemmar åker förbi de lokala leverantörerna och hämtar upp produkter på väg till annat och vi strävar efter mer svenskproducerat. Medlemmarna byter eller säljer också ibland produkter inom föreningen, som tex kombutcha, mjölksyrade grönsaker eller bröd.

### Bikupan i Jönköping

Biofoods & biodynamiska är huvudsakliga leverantörer men förutom det så har vi etablerat relationer med:

- Söderlinds i Habo - ekologiskt grönsaksproducent (ordförande LRF-trädgård)
- Persgården - Visingsö (musli, torkad frukt, nötter)
- Grannskörden - Äppelmust (svinnfrukt från trädgårdar)
- Rudubodens alternativodling (eko-frukt)
- Ekobyns tillsammansodlare
- Sandviks trädgård (blommor, grönsaker)
- Brödsmedjan (Bröd)
- Trånghalla (Frukt och bär), BakElit (Bröd)
- Chokladverkstan i Bårarp (Bröd)
- Falla Spelt och bagarbod (Bröd och bakverk)  
  De levererar sina varor till lokalen"

### Slåttergubben i Skattungbyn

> Våra huvudsakliga leverantörer är: Ecoality Trade (lokal importör), Midsona, Biofood, Biodynamiska produkter, Wermlands Bovete, Fagraslätt, Orsa kvarn

## Länkar

[Biofood](https://biofood.se/)  
[Biodynamiska Produkter](https://www.biodynamiskaprodukter.se/sortiment/)  
[Kung Markatta](https://www.kungmarkatta.se/produkter/)  
[Wästgötarna](http://wastgotarna.se/)  
[Wermlands Bovete](https://www.wermlands-bovete.se/)  
[Fagraslätt](https://www.fagraslatt.se/)  
[Samtal med producenter om lokal produktion och samarbeten för svenska livsmedel](https://www.youtube.com/embed/PmoMYqt4KXI)
