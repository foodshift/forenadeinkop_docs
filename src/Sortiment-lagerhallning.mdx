---
name: Sortiment lagerhållning
route: /sortiment-lagerhållning
---

# Sortiment, lagerhållning

Olika sorters matkooperativ har olika sorters behov när det kommer till sortiment och lagerhållning. Olika sorters kooperativ har också olika förutsättningar med tillgång till "arbetskraft". Den mängden engagemang medlemmarna lägger avgör till stor del hur omfattande föreningens sortiment kan vara. Grovt förenklat skulle man kunna säga att föreningarna jobbar såhär:

## Inköpsförening

Handlar huvudsakligen från grossist. Har sällan tillgång till lokal med bra kyl- och frysmöjligheter. Inköpsföreningar har ofta färre medlemmar än de andra föreningsformerna.

Inköpsföreningar lagerhåller sällan utan fokuserar oftast på att lämna ut samtliga beställda varor till medlemmarna direkt efter leverans.

## Konsumentförening med butik

Håller alltid ett lager av basvaror. Kombinerar ofta med beställningsvaror som lämnas ut till medlemmar direkt efter leverans. Begränsade ekonomiska resurser och medlemsengagemang som varierar över tiden kan göra det komplicerat att arbeta med färskvaror och lokalproducerat från små producenter.

## Producentförening med butik

Fokuserar huvudsakligen på försäljning av de "egna" producenternas varor. När flera producenter samlar sina varor under ett tak ökar dragningskraften och fler kunder lockas. De två producentkooperativ vi pratat med har båda tillgång till kyl/frys i lokalen där de är verksamma.

## Exempel - Sortiment

### Matkooperativet Helsingborg

Fokuserar på närodlat och ekologiskt. Erbjuder en hel del produkter på lösvikt. Har ambition att ha det mesta som kunderna förväntar sig av en matbutik.

> Kryddor på lösvikt är väldigt eftertraktat. Även vätskor. Oljor, äppelcidervinäger etc. Sen också linser, ris osv.
> ...
> Det är ett sätt för oss profilera oss som hållbara. Vi märker att det är många som intresserar sig för zero waste eller förpackningsfritt. Det är många som kommer hit bara för lösviktssystemet. Vi har också crowdfundat en del av det.

För att vara en komplett affär behöver man ha non food. Hygienartiklar, tandkräm, etc. Vi har även rengöringsprodukter på lösvikt. Möjlighet finns att köpa till sin egen behållare.

Butiken säljer fruset kött från lokala producenter och har ett bassortiment av mejeriprodukter.

Matkooperativet samarbetar dessutom med en lokal bonde. Medlemmar kan beställa grönsakslådor från bonden som sen hämtas i butiken.

### Fram Ekolivs

Personalkooperativet Fram försöker hjälpa småskaliga producenter att utvecklas och hitta försäljningskanaler för sina varor:

> Nu finns det ett uppsving av yngre odlare som vill satsa småskaligt och komma igång. Och det är jättekul, hur kan vi då hjälpa dom egentligen? Vi kan t.ex. skriva att de är på väg att bli ekologiskt [certifierade] men inte är det ännu.

Butiken värnar också om långsiktiga relationer med sina befintliga producenter:

> Om vi har en hyfsat stor producent redan, som har sin squash t.ex, då är det inte schysst att vi tar in ett parti squash från en ny spelare. Då får vi försöka uppmuntra folk att hitta en [egen] nisch …

Fram vill att butiken ska vara tillgänglig för så många som möjligt:

> Framförallt frukt och grönt har vi så lågt påslag på som möjligt. Vi gör så gott vi kan att hålla nere priserna.

### Bottnafjordens Inköpsförening

Bottnafjordens Inköpsförening fungerar idag som ett konsumentkooperativ men började som en inköpsförening i liten skala. Då handlade man huvudsakligen från Biodynamiska Produkter.

> Tidigt inledde vi ett samarbete med det som då hette _Samodlarna i Uddevalla_ för att köpa in rotfrukter etc. Sen har det succesivt byggts ut. I början väldigt liten skala.

> Ekonomin var väldigt begränsad i början, det var från hand till mun i princip. Vi kunde inte göra större beställningar än att vi visste att ungefär det här kommer folk att handla. Det var ju mycket mer snäva marginaler och begränsat sortiment kan man säga.

> Inköpsgruppen gör inköp från de stora grossisterna. Medlemmarna kan önska produkter som ska finnas. Då får inköpsgruppen titta - var är det billigast att köpa från? Vi köper in huvudsakligen från Biofood och Biodynamiska produkter. Sen handlar vi också från flera mindre lokala producenter.

> Det har blivit ett slags standardsortiment. Det är upp till beställningsgruppen att se.. att om något inte säljs beställer man inte mer av det. Varor som närmar sig bästföredatum säljs till nedsatt pris, vi vill inte ha något svinn. Det är ett ganska trögt, självreglerande system. Men oftast fungerar det.

Förutom Biofood och Biodynamiska produkter så köps mjöl och säd från Wästgötarna samt olivolja från Jord och Frihet.

### Ekolivs Malmö

Att jobba mer med lokala producenter har varit en önskan som funnits med under hela butikens existens.

> Har varit med och stöttat en del uppstart, surtanten t.ex. Best case är Roots Kombucha. En av grundarna var medlem i ekolivs och började testa att sälja inom ekolivs och utvecklade sin verksamhet från det.

Vilka är era huvudsakliga leverantörer?

> Biodynamiska Produkter - skafferivaror, tofu, smör
> Mossagården - grönsaker
> Sörbo gård i danmark - sylt och läsk
> Limabacka - mjöl
> Gunnarshög - raps, hudvård
> Roots Kombucha
> Bondens skafferi - ägg m.m.

Om svinn:

> En större livsmedelsaffär kasserar stora mängder mat som närmar sig bäst-före-datumet och de anställda förbjuds ta med maten hem. Så gör inte vi. Vi tar in de mängder vi säljer, vi rear ut mat som är bra men närmar sig bäst-före-datumet och tar hem det som inte går att sälja. Det enda som slängs är frukt- och grönt som börjat mögla. Matresterna går rakt in i Malmö stads biogassystem. – [Antologin "Fördomar, form och framtid"](https://www.ekolivs.se/wp-content/uploads/2016/10/Sektor3-antologi_2012_web_enkel.pdf)

### Ekokooperationen för 17!

> Vi handlar huvudsakligen från en grossist – Biodynamiska Produkter – som vi handlar från en gång i månaden. Nyss har vi dock beställt från Fagraslätt - bönor och linser etc.

> Vi har inlett samtal med en odlare verksam på "Bondens egen marknad" i Stockholm, om att vi skulle kunna göra beställningar direkt från honom nästa säsong.

> När det kommer in nya människor som verkligen verkligen vill att vi ska närma oss första ledet, alltså producent och odlare. Så har vi gjort försök. Trots att det gått så lång tid har vi inte uppammat den energin [att hitta permanenta lösningar för att jobba direkt mot producenter]. Periodvis har vi haft ganska hög omsättning av medlemmar.

## Länkar

[Matkooperativet Helsingborg – Lösviktssortiment](https://matkooperativet.se/vart-losviktssortiment/)

[Matkooperativet Helsingborg – Leverantörer](https://matkooperativet.se/leverantorer/)
